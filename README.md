
# Titillium_Pro

![Titillium Pro](/assets/images/Titillium.jpg "Titillium Pro")

### Un po’ di storia  
La font Titillium (il nome rende omaggio al compositore Arvo Pärt e alla sua tecnica tintinnabuli) nasce nel 2008 come progetto didattico all’interno dell’Accademia di Belle Arti di Urbino nel corso di type design della laurea specialistica di Visual Design / Campi Visivi. 



### Tipografia e didattica  
Il progetto didattico è frutto della volontà di Marcello Signorile e Luciano Perondi di introdurre e far sperimentare la pratica del progetto agli studenti: il disegno del Titillium, con le sue stringenti esigenze, diventa potente strumento didattico che introduce e addestra al confronto all’interno di regole ben definite.



### Open Font License  
Altro felice intento è stato quello di rendere disponibile il Titillium con licenza Creative Commons e poi Open Font License per facilitare la diffusione e stimolare lo sviluppo in un contesto di coprogettazione. Per diversi anni gli studenti del corso di type design si prendono cura della font. Oltre agli studenti, la community di type designers è invitata a cooperare e/o a sviluppare proprie varianti del carattere secondo i termini indicati nella licenza.
[Qui potete leggere le origini del Titillium](https://nta.accademiadiurbino.it/titillium/)



### Chialab e il Titillium  
Abbiamo da subito condiviso il “prendersi cura” e la logica open. Il Titillium entra a far parte di quella grande famiglia di pratiche, prodotti e servizi open source (vedi[vedi Chialab.io](https://www.chialab.io/)) che sviluppiamo per migliorarli, adattarli ai contesti, farli crescere e se i nostri clienti ce lo consentono condividerli open.
Testiamo e utilizziamo il Titillium in vari ambienti, soprattutto nell’editoria cartacea e digitale. Con l’editore Zanichelli portiamo avanti le prove più severe negli ambienti della scolastica e della divulgazione scientifica. Emergono pregi e difetti che registriamo nella colonna dei desideri e ripariamo sempre nel rispetto del disegno originario.
Ci troviamo così con:
1. un report prezioso costituito da casi di utilizzo, incongruenze del design, criticità tecniche, glifi corrotti nel processo di interpolazione, integrazioni nella glyphs-list;  
2. un carattere che continua ad essere apprezzato e utilizzato: il Titillium è attualmente presente in più di 620.000 siti web: United States 204.492.073, Turkey 45.543.237, Slovakia 3.557.867, Sweden 117.212, Poland 22.104.386 ([source: Google Fonts](https://fonts.google.com/specimen/Titillium+Web/about)). In Italia, grazie all’intuizione di Gianni Sinni e del suo gruppo di lavoro diventa [il carattere di riferimento](https://designers.italia.it/design-system/) per la Pubblica Amministrazione Italiana. 
3. il desiderio e la spinta di investire su un rilancio del Titillium in una versione Pro che non disperda l’origine open e il disegno originale. 



### Titillium Pro  
Nell’aprile 2023 informiamo l’Accademia di Belle Arti di Urbino del desiderio di prenderci cura del Titillium producendo una nuova versione della font che non sovrascriva la precedente ma le si affianchi con il nome di Titillium Pro. Attendiamo la risposta che giunge positiva a stretto giro e partiamo con i seguenti interventi:
1. Disegno dei glifi per aumentare la copertura su lingue europee ed extraeuropee.
2. Disegno dei glifi dedicati all’ampliamento della scrittura matematica.
3. Disegno del peso Black Italic.
4. Disegno dei glifi a “punti elenco” numerati e alfabetici inseriti in quadrati e cerchi (stylistic sets).
5. Ottimizzazione spaziatura, kerning e metriche verticali.
6. Sistemazione dei glifi corrotti e non funzionanti.



### Retrocompatibilità del Titillium Pro  
Tutti gli interventi sono stati condotti il più fedelmente possibile nel rispetto del disegno del Titillium originale, pur rivedendo e “migliorando” il disegno, la coerenza delle forme, la spaziatura e il kerning. A fronte di questi interventi consigliamo un’attenta valutazione sulla sostituzione del Titillium con la nuova versione Titillium Pro.



### Non finisce qui  
Durante la lavorazione del Titillium Pro, è nato all'interno del corso di "Progettazione dei Caratteri" dell'ISIA di Faenza un percorso di studio e ricerca sulla versione serif del Titillium. Sviluppata dallo studente Lorenzo Volpe e supervisionata da Antonio D’Elisiis il progetto Titillium torna così a “scuola”, così come era nato. Questa ricerca sarà accolta e sviluppata in Chialab nei prossimi mesi, affiancandosi alla nuova versione sans, rendedola una famiglia sempre più sviluppata e performante.



### Dove Scaricare Titillium Pro Sans  
Chialab si prenderà cura della nuova versione, rilasciata con stessa licenza “Open Font License (OFL)” che sarà disponibile su questo GitHub in repository pubblico dedicato, aperto ai contributi esterni e da noi mantenuto.



### Colophon Titillium Pro  
Progetto a cura di Chialab sulla base del Titillium dell’Accademia di Belle Arti di Urbino.
Redesign dal Titillium al Titillium Pro Sans: Antonio D’Elisiis.
Engineering & Mastering: Antonio D’Elisiis.
Kerning: Igino Marini, iKern.
Grazie a Prof. Marcello Signorile, Luciano Perondi, Zanichelli editore.
